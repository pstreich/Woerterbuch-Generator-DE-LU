 VIRWUERT

 

Tjëft, wat ginn et a wat gouwen

Et dach vill näischnotzeg Bouwen,

Wéi dës zwéin, déi all Mënsch kennt

An de Max a Moritz nennt.

Jee, amplaz drop aus ze sinn,

Fir verstänneg mol ze ginn,

Schmuunze si fir sech ganz lues

A si maachen eng laang Nues.

Jo, als Spëtzbouf sinn der vill

Ëmmer gären op dem Dill!

Leit auslaachen, Déire ploen,

Äppel, Bire klaue goen,

Dat ass ëmmerhi méi flott,

Wéi a Kierch a Schoul – o Gott! –

Roueg op dem Stull ze sëtzen

A brav d’Oueren ze spëtzen ...

 

Mä o jee, o jee, o jee,

Schlëmm ergong et hinnen zwee!

Kanner, jo, dat heite war

Schonn eng béis a grujleg Saach!

Duerfir gouf, wat si gedriwwen,

Ofgemoolt an opgeschriwwen. 


 ÉISCHTE STREECH

 

Muencher ee gëtt sech vill Méi

Mat dem Héngerfiedervéi:

Éischtens mol, komm mat a kuck,

All Dag läit en Ee um Juck,

Zweetens – och net ze vergiessen –

Déi gutt Mäifelcher fir z’iessen,

Drëttens, well een d’Fiedren dann

An d’Kappkësse stieche kann,

An da läit ee waarm a mëll,

Wéi een dat am Bett jo wëll.

 

An och bei der Tatta Finn,

Hannenaus am Haff, do stinn

Dräi flott Hénger an der Rei

An e stolzen Hunn derbei.

 

Eise Max a Moritz biichten,

Fir der Tatta eng ze stiichten ...

A ganz schnell – hopp, een, zwee dräi,

Huele si sech Brout erbäi,

Wéi e Fanger esou déck

Schneide si et, Stéck fir Stéck,

Bannen déi dann un e Fuedem,

Leeën alles op de Buedem

Vrun den Héngerställchen hin

Bei der gudder Tatta Finn.

 

Kaum huet dat den Hunn erbléckt,

Kréint hien och scho wéi verréckt:

Kikriki a Kikriko!

A scho si seng Hénger do.

Alles fänkt ze knabbren un –

Ei, wat gi se sech gutt drun!

Mä kaum hu se ofgeschléckt,

Si se unenee gestréckt.

Rappen, struewlen hin an hier,

Fléien, fladdre kräiz a quier,

Fléien, fladdre mateneen

Ëmmer méi héich, Jëses neen!

Dass se sech am Aascht verfänken

An do bleiwen se dann hänken.

Et gëtt hinnen angscht a baang

An hir Häls, déi gi méi laang,

Jiddreent leet nach schnell en Ee –

’t ass fir d’lescht – o jeeminee !

 

D’Tatta Finn huet ganz erféiert

Dat an hirem Bett gehéiert.

Eenzock leeft se hannert d’Haus –

Do gesäit et grujleg aus!

Kuck, scho steet se niewendrun

A fänkt gläich mat Pinschen un 

„O, mäin allerschéinsten Dram

Hänkt un dësem Äppelbam!“

Traureg geet se nees an d’Kichen

An de Schaf e Messer sichen

A si schneit déi véier lass,

Well et ze vill grujleg ass.

D’Tatta kräischt e Stéck nach an

Dréit se dann an d’Haus eran.

 

Sou, dat wor déi éischt elo,

An déi zweet, déi kënnt gläich no. 


 ZWEETE STREECH

 

Gläich drop hat eis Tatta Finn

Sech an hiert grousst Leed erginn

A si duecht alt hin an hier,

Dass et wuel am beschte wier

D’Dickelcher, déi vun de Bouwen

Bis zum Doud gepéngecht gouwen

Gutt gebroden elo z’iessen,

Fir s’ an Éiren ze vergiessen.

 

Wuel verdrësslech ass dat heien,

Wéi se op dem Uewen leien,

Puddelplakeg a geplëmmt,

A se géife ganz bestëmmt,

Wa se nëmme lieweg wären,

Gären nach am Buedem schären.

D’Tatta Finn kräischt nees elo,

An de Flocki kuckt hir no.

 

Knapps hunn d’Borschten dat geroch,

Si se op den Daach gekroch.

Uewen duerch de Schminni kënnen

Si ganz gutt gesinn, wéi ënnen

Ouni Kapp an ouni Strass

D’Saach am Gaang ze brutschlen ass.

 

D’Tatta geet mat hirem Teller

Grad elo bis an de Keller

A si hëlt sech zwou, dräi grouss

Déck Portioune Sauermous,

Fir sech déi da waarm ze maachen,

Dass et hir soll besser schmaachen.

 

Däerbaants si si um Daach

Flott a fläisseg bei der Saach,

Well de Max hat iwwerluecht

An eng Aangel gläich matbruecht.

Schnuppdiwupp! Do gëtt no uewen

Schonn een Hong eropgehuewen –

Schnuppdiwupp an hopplahopp!

Fësche si dat zweet erop.

Schnell dat drëtt an nach eng Kéier,

Schnuppdiwupp! ’t ass Nummer véier!

An de Flocki kuckt genau

Där Saach no a billt: Wau-wau!

Mä schonns ass déi geckeg Zort

Vun dem Daach erof – a fort!

 

Ei! Dat wäert Spektakel ginn,

Well elo kënnt d’Tatta Finn

A si kuckt och gläich an d’Pan,

Rappt de Mond op, mécht grouss Aan:

Näischt méi do! - Si gëtt ganz bleech.

„Flocki!, deet se elo Kreesch,

Waart, ech kommen dir lo no

An ech schlon dech hol a blo.”

Mat dem Läffel an dem Grapp

Facht se him iwwert de Kapp –

An hie billt, deen aarmen Hond,

Well hie jo net derfir konnt.

 

Mä de Max a Moritz strecken

Sech puppsat hannert den Hecken,

Alles hu se ’ragequëtscht,

Just ee Been ass net gerëtscht ...

 

Sou, dat wor déi zweet elo,

An déi drëtt, déi kënnt gläich no. 


 DRËTTE STREECH

 

Jiddereen an Duerf a Land

Huet de Becke Batti kannt:

Wiertesboxen, Sonndesräck,

Wantermäntel, Summerfräck,

Moule fir erkaalte Patten,

Jilli, Paltong, Hiem, Krawatten,

All déi hei an aner Saachen

Konnt de Schneider Beck iech maachen.

Oder wier et blouss ze flécken,

Ofzeschneiden, unzestécken?

Ass villäicht e Knäppche lass,

D’Nout zerfisemt, d’Box zerrass?

Jee, ob baussen oder bannen,

Ënnen, uewen, vir an hannen,

Hie gëtt sech un alles drun,

Well hie lieft jo och dervun.

Esou hat all Mënsch e gär,

An hie war am Duerf en Här.

 

Hei, de Max a Moritz laachen ...

Wat wäert deen haut Ae maachen!

Virum Haus vum ale Schneider

Leeft eng Baach an d’Duerf a weider,

An do iwwrem Waasser läit

E laangt Briet bis d’aner Säit.

Heemlech seeën lo déi zwee

Spëtzbouwe mat hirer See

- Ritzelratzel! – e klengt Stéck

Aus där schmueler, hëlz’ner Bréck.

Wéi se dat erleedegt hunn,

Fänken se u Kreesch ze dunn:

„Komm eraus, du Geesse-Beck!

Schneider, Schneider, meck-meck-meck!“

 

Alles konnt dee Mann erdroen,

Ouni och e Wuert ze soen,

Mä esou e frecht Geméch

Gong him ower géint de Stréch.

Schnell kënnt hien erausgerannt

Mat dem Meter an der Hand.

„Meck, meck, meck!“, gëtt nees gejaut,

An hie fiert bal aus der Haut.

Hei - schonn ass en op der Bréck,

Kracks! an d’Bréck räisst an zwee Stéck,

D’Bouwe bier’len nees – a wéi!

Mä dat héiert hien net méi ...

 

Wat en Zoufall – well do kommen

Grad zwou Gänsen ugeschwommen,

An hie kroopt se mateneen

Eenzock hannen un de Been.

Mat de Gänsen un der Hand

Flitt hien nees un dréchent Land.

 

Éierlech, pätschpuddelnaass,

Dat ass wierklech net dee Spaass,

An déi Lausboufiddi do

Schléit him och nach op de Mo.

D’Madamm Batti, seng gutt Fra,

Hëlt gläich d’Streckeisen, voilà,

Streckt him gliddeg Bauch a Been –

A gläich weess et jiddwereen

An dem Duerf, all Kaz an Hond:

Eise Beck ass nees gesond!

 

Sou, dat wor déi drëtt elo,

An déi véiert kënnt gläich no. 


 VÉIERTE STREECH

 

’t ass scho gutt, am Fong geholl,

Dass een eppes léire soll.

Net eleng ass A-B-C

An der Schoul dat Gielt vum Ee,

Net eleng mat Liesen, Schreiwen

Soll ee sech do d’Zäit verdreiwen,

An et gëtt een och net blouss

Mat dem Rechnen al a grouss,

Neen, de Mënsch, dee soll och léiren

Mat Verstand sech opzeféiren.

Duerfir wor de Struppes jo

Als Här Schoulmeeschter och do.

Kloer, dass eis zwee Kadetten

Hien am léifste guer net hätten,

Well mat Schallek an der Kopp

Passt een an der Schoul net op.

 

An lo hat deen alen Här

Päif an Tubak jo sou gär,

Eppes, wat een ouni Fro

Owes no vill Méi a Plo

Engem gudden, ale Mann

Och vun Häerze gënne kann.

Mä de Max a Moritz hunn

Allen zwéi scho wéi laang drun

Iwwerluecht, ob een dem Frënd

Domat net eng stëbse kënnt.

 

Kuck, scho sëtzt hie sonndes drop

Brav a fromm nees uewenop

An der Kierch do deene villen

Leit seng Uergel virzespillen.

Dat kënnt hinne wéi geruff!

Hoppla, schläiche si an d’Stuff,

Well de Max, hien hat gesinn,

Wou dem Strupp seng Päife stinn.

Gläich zitt och de Moritz d’Fläsch

Mat dem Polfer aus der Täsch

A stoppt schnell en décke Grapp

Polfer an de Päifekapp.

Mä lo eenzock heem, well d’Mass

All Abléck eriwwer ass.

 

Grad späert hien all hell’ger Rou

D’Kierchendier hannert sech zou.

Mat Gebietbuch, Nouteblat

Gëtt sech frou op heem gemat.

Ah jo, d'Aarbecht mol fir d'éischt,

Duerno kënnt de Spaass eréischt -

An sou kuckt e glécklech dran,

Well en d’Päif lo fëmme kann.

Ei! denkt hien, déi gréisste Freed

Ass dach wuel d’Zefriddenheet!

 

Rang-pang! D’Päif, déi geet lo lass,

’t gëtt e Knuppert, nondikass!

Kaffisbuz an Drëppeglas,

Tubaksdous an Tëntefaass,

Dësch an Uewen – jee, d’ganzt Zëmmer,

Alles flitt duerch d’Luucht dorëmmer.

 

Mä wou ass de Struppes drun?

Gläich huet sech den Damp verflunn –

Hei, do läit en an dem Dreck

An e lieft nach – mä, o Schreck!

Vun der Nues bis hannert d’Ouer

Ass hie schwaarz ewéi e Mouer,

A seng Hor – ’t ass allerhand! –

Déi sinn him um Kapp verbrannt.

 

Wee soll dann lo mat eis léiren

An héich Wëssenschaft stodéiren?

Wee schreift lo all Schreiwerei?

Wee spillt d’Mass a séngt derbei?

Jee, wéi sëtzt en lo am Duerf

Ouni Hor an ouni Kluef?

Mat der Zäit gëtt dat scho besser -

Just deng Päif net, Här Professer!

 

Sou, dat wor déi véiert lo,

An déi fënneft kënnt gläich no. 



 FËNNEFTE STREECH

 

Solls de vläicht e Monni Tun,

Jängi oder Dëmmi hunn,

Da sief fei mam alen Här,

Well dat huet de Monni gär.

Kënnt e mueres d’Trap erof,

Fro schéin: „Hues de gutt geschlof?“

Bréng him, wat déi Häre wëllen,

Zeitung, Tubak, Päif a Pëllen –

Pickt et hien am Halsgenéck,

Bäisst et hien ënnen am Réck,

Setz dech äifreg hin a kraz

Him déi Flou do vun der Plaz.

Schnauft en duerops Tubak dann,

Dass e ferrem néitsche kann,

Da sief fein an héiferlech

A so: „Monni, Gott seen dech!“

Kënnt en owes spéit mol heem,

Maach dem Härchen et bequem:

Hëllef him seng Schong ausdunn

A setz d’Schlappen niewendrun -

Jee, all Mënsch kuckt eben, dass

Sou e Monni glécklech ass.

 

Just de Max a Moritz net,

Wat eis och kaum Wonner gëtt.

Lauschtert blouss d’Geschicht vum Bett

A vum aarme Monni Mett!

 

Jiddree kennt de Kiewerlek,

Wéi e monter an sou fléck

An de Beem doruechter zabbelt,

Flitt a kruewelt, krécht a krabbelt.

Kuck, de Max a Moritz bës’len

Duerch de Bongert d’Beem ze rës’len.

Da gi schnell – ouni ze zécken –

Tute voller Kiewerleken

Ënnert d’Bettdecke geluecht ...

Ma jo, Monni, da gutt Nuecht!

 

Gläich drop klëmmt de Monni Mett

Mat der Schlofmutz a säi Bett,

Gaapst nach, mécht seng Aen zou,

Streckt sech a schléift dann a Rou.

D’Kiewerleke waarden drop,

Krabblen op den Diwwi ’rop

A schonns kraucht deen éischte lues

Eisem Monni Mett op d’Nues.

„Puh!, jäizt deen, der Jomer, neen!“

An e fänkt e mat de Been.

Wéi de Blëtz spréngt hien elo

Aus dem Bett, well – kuck mol do! –

Iwwrall sëtzt e Kiewerlek

Un de Been an am Genéck.

’t wibbelt, ’t wabbelt ronderëm,

Hin an hier – ’t ass uerg a schlëmm!

An e facht a senger Nout

Alles riets a lénks mausdout.

Voilà! Schluss mat deenen heien

Kiew’lekskribbelkrabblereien,

Esou dass deen ale Mann

Och a Rou nees schlofe kann.

 

Sou, dat wor déi fënneft lo,

An déi sechst, déi kënnt gläich no. 


 SECHSTE STREECH

 

An der schéiner Ouschterzäit,

Wann een d’Bäckere gesäit

Bretzlen, Kuch an aner Saachen

Fir déi schneekeg Kanner maachen,

Kommen eis zwéin och geditzt,

Well elo gëtt hei stibitzt.

Mä den Néckel denkt: Ah sou!

An e späert seng Bakes zou.

 

Tja – dat doe wor net fäin!

Lo bleift just nach de Kamäin.

Uewen ’ran an ënnen ’raus,

Schwaarz wéi Kuebe g’sin se aus.

Mä ee Gléck, si falen hier

Riicht an d’Mielkëscht, mam Kapp vir,

An sou sinn se allen zwéin

Alt nees propper, wäiss a schéin.

 

Jong, nu rich mol, wat hei steet!

Ei, dat do gëtt Knuppefreed!

Knacks! Do ass de Stull gebrach!

Schlupp! Do leien si am Trach!

Kuck se un, et gëtt der weech:

Kapp an Äerm a Féiss voll Deeg!!!

Hei, do kënnt de Bäckesch Néckel

An en hëlt se mat dem Wéckel.

Een, zwee! gi se alle béid

Op dem Dësch gerullt, gedréit

An dann an d’Bakuewelach

Wéi zwee Kilo Brout gestach.

Gläich kënnt hien, fir s’aus de Kuelen

Knuspreg-brong erauszehuelen.

Lo ass d’Spill um Enn, denks de –

Mä gewass! Nach liewen se!

Knabbre sech ewéi eng Maus

Aus der haarder Kuuscht eraus

An de Meeschter rifft: „O nee!

Tjëft, do lafen se, déi zwee!“

 

Sou, dat wor déi sechst elo,

An déi siwent kënnt gläich no. 



 LESCHTE STREECH

 

Max a Moritz – gare la mine! –

Dëse soll dee leschte sinn!

 

Firwat musst der dann de Leiden

Iwwerall och Lächer schneiden?

Kuckt, do hëlt de Bauer Dittchen

Sou e Sak bei dem Schlawittchen,

Mä kee Wonner, d’Kären all

Kommen ënnen ’rausgefall,

An hie mécht e laangt Gesiicht:

„Djës, dat Dénge gëtt méi liicht!“

 

Hei, do sëtzt eppes am Weess ...

An den Dittche schmunzelt nees.

Zack, schëppt hien de Bouwepak

Een nom an’ren an de Sak.

A wat gëtt et de Gesellen

Bei der Millen elo ellen.

„Hoppla, mat dem Sak op d’Schëller!

An da muels de, Meeschter Mëller!“

- „Sécher, Bauer“, seet de Mann

An e pucht s’ an d’Lach eran.

 

D’Millen dréint lo – kracks-kracks-kracks!

Aarme Moritz, aarme Max!

Schéin a Grimmlen, klenger, décker,

Leie si zwéin lo a Stécker –

Mä hei kënnt schonn d’Fiedervéi,

A gläich gëtt et si net méi ... 


 SCHLUSS

 

A wéi d’Duerf dat heien héiert,

Ass mol kee Mënsch déck erféiert.

Sou seet eis gutt Tatta Finn:

„’t konnt jo och net anescht sinn!“

- „Jo, jo, laacht de Schneider Beck,

D’Liewen ass net nëmme Geck!“

An de Struppes: “Gleeft et fräi,

D’Welt, déi léiert ëmmer bäi ...”

- „Firwat, freet de Bäcker sech,

Sinn d’Leit sou gelëschtereg?“

An de Monni mengt: „Dat heien

Kënnt vun domme Flautereien.“

Mä de Bauer Dittchens Tun

Grommelt: "Wat geet mech dat un?"

Jee, an alle Gaasse geet

Et rondrëmmer voller Freed:

Gott sei Dank! ’t ass Schluss elo

Mat där Spëtzboufnäischnotzplo! 